[
    {
        "title": "Zelenskyj:\nDe allierede skal være lige så standhaftige som Ukraine",
        "text": "Zelenskyj:\nDe allierede skal være lige så standhaftige som Ukraine\nOpråbet fra den ukrainske præsident kommer forud for et møde i Paris i dag, hvor han skal mødes med de vestlige lande, der stadig bakker Ukraine fuldt op.\nLæs op\nSmukt placeret foran det oplyste Eiffeltårn midt i Paris, talte Ukraines præsident sent i aftes med en række europæiske journalister. Det var et langt interview, hvor Zelenskyj kom omkring mange forskellige problemstillinger relateret til krigen i Ukraine.\nSenere i dag skal han mødes med den såkaldte \"coalition of the willing\" - altså de lande, der bakker fuldt ud op om Ukraine, og som aktivt støtter landet i krigen mod Rusland, herunder Danmark.\nOg Zelenskyj havde en meget klar opfordring med til Ukraines allierede:\n- Vi har vist vores standhaftighed. Og nu er det meget vigtigt, at vores partnere er mindst lige så standhaftige som os, sagde han, og da han blev spurgt, om han troede, at amerikanerne ville forblive stærke, svarede han på engelsk: \"I hope so. God bless they will.\" På dansk \"Jeg håber det. Gud velsigne, at de vil.\"\nAdvarer mod 'russiske fortællinger'\nZelenskyj udtrykte taknemmelighed for USA’s bistand i krigen, men sagde samtidig, at Washington var blevet \"påvirket\" af russiske fortællinger om konflikten.\n- Vi kan ikke acceptere disse fortællinger, sagde Zelenskyj og tilføjede, at det efter hans mening handler om at afsløre sandheden og demonstrere den med egne eksempler fra slagmarken.\nPræsidenten oplever, at USA's udsending til Mellemøsten, Steve Witkoff, ofte gentager Kremls pointer. Her henviser Zelenskyj til Witkoffs positive udtalelser om præsident Vladimir Putin. Han har blandt andet sagt, at han ikke \"anser Putin for at være en slem fyr\".\n- Jeg tror ikke, dette bringer os tættere på fred. Desværre mener jeg, at det kun svækker presset fra USA på Rusland,\" sagde Zelenskyj i interviewet og uddyber:\n- Jeg har talt med præsident Trump mange gange, og vi arbejder på efterretningsniveau for at udveksle reel, sandfærdig information. Witkoffs udtalelser er en stor forhindring for os.\nStore forventninger til dagens møde\nDen franske præsident, Emmanuel Macron, er vært for dagens møde om fred og sikkerhed for Ukraine, og den danske statsminister, Mette Frederiksen, forventes at deltage.\nZelenskyj siger, at han forventer, at der i dag i Paris bliver taget nye, stærke beslutninger.\n- Det er tid til at gå over til en substantiel, operationel diskussion om sikkerhedsgarantier og udsendelse af allierede styrker i Ukraine, sagde Zelenskyj på et pressemøde sammen med den franske præsident Macron.\nStatsminister\nMette Frederiksen har erklæret, at hun har \"åbent sind\"\n, men at det er for tidligt at tage stilling til, om danske soldater skal bidrage til at sikre freden i Ukraine efter krigens afslutning."
    },
    {
        "title": "Oscar-vinder overfaldet af israelske bosættere og tilbageholdt af soldater:\n'Det var hævn for vores film'",
        "text": "Oscar-vinder overfaldet af israelske bosættere og tilbageholdt af soldater:\n'Det var hævn for vores film'\nBosættervold eskaleret efter den prestigefulde prisuddeling tidligere på måneden, fortæller  instruktøren.\nLæs op\nFor kun tre uger siden stod Hamdan Ballal i et sort jakkesæt på den røde løber i Los Angeles med en guldstatuette i hånden.\nHam og hans tre medinstruktører havde netop vundet den prestigefyldte Oscar-statuette for deres dokumentar\nNo Other Land\n, der portrætterer bosættervold mod palæstinensere i Masafer Yatta-området på den israelsk besatte Vestbred.\nKlip til mandag aften, hvor maskerede israelske bosættere – og derefter israelske soldater – overfaldt den oscarvindende instruktør. Først kastede de ham på jorden og begyndte at slå ham i hovedet, fortæller Hamdan Ballal:\n- Derefter begyndte en soldat også at slå mig. Med kolben af sit gevær slog han mig i hovedet. Efter det affyrede han sit våben i luften. Jeg forstår ikke hebraisk, men jeg forstod, at han sagde, at det næste skud ville ramme mig. I det øjeblik troede jeg, at jeg skulle dø.\nDet beretter instruktøren i et interview med Al Jazeera efter overfaldet. Han fortæller, at han efter overfaldet blev trukket ud af den tilkaldte ambulance af israelske soldater og tilbageholdt i et døgn, hvor hans familie ikke vidste, om han var i live eller død. Tirsdag aften, knap et døgn senere, blev han løsladt – billeder umiddelbart efter løsladelsen viser Hamdan Ballal med blod på tøjet.\nSe Hamdan Ballal efter hans løsladelse her:\nIfølge det israelske militær, IDF, begyndte urolighederne \"efter at en række terrorister kastede sten mod israelske borgere og ramte deres biler,\" skriver\nTimes of Israel\n.\nBosættervold i palæstinensiske landsbyer under israelsk besættelse er langt fra nyt – det er netop det, som\nNo Other Land\n-dokumentaren forsøger at belyse. Men filmens popularitet og anerkendelse i form af en Oscar har ifølge Hamdan Ballal provokeret nogle:\n- Det var hævn for vores film. Jeg hørte soldaternes stemmer, de grinede ad mig. Jeg hørte ordet 'Oscar', fortalte han efter at være blevet løsladt.\n‘Jeg var sikker på, at jeg skulle dø’\nHændelsen udspillede sig mandag aften i landsbyen Susya i den sydlige del af Vestbredden, mens beboerne sad samlet for at bryde deres faste under Ramadan.\nI et interview med Al Jazeera efter løsladelsen fortæller Ballal, at han var taget ud for at dokumentere et bosætterangreb på sin nabos hjem. Da situationen udviklede sig, og han indså, hvor farligt det var blevet, besluttede han at vende tilbage til sin familie.\nIfølge Ballal fulgte bosætterne dog efter ham.\nEn af medinstruktørerne til filmen, Basel Adra, der også er bosat i området, fortalte til CNN, at han i al hast skyndte sig hjem til Ballal efter at have modtaget et panikopkald fra ham.\nHan beskrev, hvordan han ankom til et kaotisk syn: Omkring to dusin bosættere angreb landsbyen Susya – nogle iført masker, andre bevæbnede, og enkelte klædt i israelske uniformer.\nHans forklaring bekræftes af aktivister fra Center for Jewish Nonviolence (CJNV), som også var til stede under hændelsen. Ifølge Josh Kimelman, en aktivist fra CJNV, begyndte maskerede bosættere med stave at angribe palæstinensiske beboere samt en gruppe jødiske aktivister.\nBallal fortæller Al Jazeera, at de israelske soldater, der var til stede, ikke stoppede bosætterne, men i stedet deltog i overfaldet:\n- Soldaterne blev ved med at råbe ad mig, true mig og presse våbnet mod mig – på et tidspunkt mod min hals. De satte også geværet mod min kind, fortæller Ballal og tilføjer:\n- Jeg følte, at de ikke bare ville straffe mig – de ville dræbe mig. (…) Jeg var sikker på, at jeg skulle dø.\nSåret, med hænderne bundet bag ryggen og bind for øjnene blev Ballal og to andre palæstinensere, ifølge eget udsagn, tvunget ind i et militærkøretøj af soldaterne og derefter transporteret til en politistation i en bosættelse på Vestbredden. Ballal fortalte, at han sad med bind for øjnene et ukendt sted i over 20 timer. Hver gang soldaterne kom på vagt, sparkede og slog de ham med en pind, beretter han.\nBallals advokat, Lea Tsemel, sagde, at de tre mænd kun modtog minimal behandling for deres skader fra angrebet og fortalte, at hun ikke havde adgang til dem i flere timer efter deres anholdelse.\nIfølge IDF begyndte \"en række terrorister at kaste sten mod sikkerhedsstyrkerne,\" da soldaterne ankom \"for at opløse konflikten.\" Herefter blev Ballal og de øvrige mistænkte anholdt, lyder den officielle forklaring.\nDet israelske militær har ikke kommenteret på anklagerne om, at Ballal blev slået af soldaterne. En bosætter, som Ballal identificerede som en af de voldelige bosættere, nægtede, at han eller soldaterne havde slået instruktøren og fortalte til mediet\nAssociated Press\n, at Ballal og andre palæstinensere i landsbyen havde kastet sten mod hans bil.\nHan sagde, at han ikke vidste, at Ballal var en Oscar-vinder.\nStraffen for at lave en film\nIfølge Hamdan Ballal er angrebene på ham og de øvrige beboere i Masafer Yatta kun blevet værre, efter at holdet bag\nNo Other Land\nmodtog en Oscar for bedste dokumentar i begyndelsen af marts.\n- Vi vandt en Oscar for bare tre uger siden, og volden er eskaleret. Ikke kun mod mig, ikke kun mod aktivisterne og andre fra filmens hold, men mod alle beboerne, sagde Ballal tirsdag aften efter sin løsladelse.\nMasafer Yatta er et område, der består af omkring 12 samfund, som ligger syd for Hebron på Vestbredden.\nDet israelske militær udpegede i 1980’erne Masafer Yatta som en øvelseszone for skarpskydning og beordrede områdets beboere – primært arabiske beduiner – til at forlade stedet. Omkring 1.000 mennesker er dog blevet boende, men soldater rykker regelmæssigt ind for at nedrive huse, telte, vandtanke og olivenlunde.\nEn af de videoer, som en aktivist fra CJNV, der selv var til stede, har delt fra mandag aften. DR kan ikke uafhængigt verficere videoens ægthed, og hvad der er gået forud for den.\nIfølge\nAmnesty International\ner situationen i Masafer Yatta \"væsentligt forværret\" siden den 7. oktober 2023.\n- Medmindre der straks træffes foranstaltninger for at holde voldelige bosættere ansvarlige, stoppe nedrivningen af hjem og udvidelsen af de nærliggende bosættelser, vil dette samfund – ligesom andre i området – blive tvangsflyttet, lyder det i en\nAmnesty-rapport\nfra februar i år.\nCJNV har dokumenteret mindst 43 angreb i landsbyen Susya siden årets begyndelse, udført af voldelige bosættere.\nBasel Adra, medinstruktør på\nNo Other Land\n, mærker også, at volden er eskaleret i Masafer Yatta.\n- Vi kom tilbage fra Oscars, og hver dag siden har der været angreb mod os. Det er måske deres hævn på os for at lave filmen. Det føles som en straf, fortalte han til AP kort efter angrebet på Hamdan Ballal.\nBallal siger, at han nu er mere bange, end han nogensinde før har været, for han er sikker på, at bosættervolden kun vil eskalere herfra:\n- De stopper ikke her. Efter det, de gjorde mod mig, frygter jeg, at det nu kan ske for andre.\nDR mødte Basal Adra i hans landsby på Vestbredden, efter dokumentaren blev nomineret til en Oscar, læs mere her:"
    },
    {
        "title": "Protester fortsætter mod Hamas i Gaza:\n'Vi er færdige med jer'",
        "text": "Protester fortsætter mod Hamas i Gaza:\n'Vi er færdige med jer'\nHamas ønsker at dræbe vores børn sammen med besættelsesmagten, siger palæstinenser på gaden.\nLæs op\nFor anden dag er der protester mod Hamas i Gaza.\nVideoer på sociale medier viser hundredevis af mennesker på gaden over hele Gaza i protest mod bevægelsen.\nHer ses store menneskemængder råbe \"ud med Hamas\" og \"vi vil leve i frihed\".\nProtesterne er de største protester mod Hamas i Gaza siden 7. oktober 2023, hvor Hamas udførte et\nterrorangreb\ni Israel, som førte til krigen mellem Israel og Hamas.\nProtesterne startede i Beit Lahia i det nordlige Gaza i tirsdags og spredte sig i løbet af tirsdag og onsdag til flere dele af enklaven.\nPå sociale medier er der videoer, som tilsyneladende viser protester i både Khan Younis i det sydlige Gaza, Jabalia-lejren i det nordlige og Nuseirat-lejren i det centrale Gaza.\nDR kan ikke verificere videoernes lokaliteter.\nNyhedsbureauet AFP har været på gaden og mødt nogle af demonstranterne.\n- Vi har fået nok efter to år med ødelæggelser og store lidelser. Hamas, stop nu drabene på Gazas befolkning, lyder det fra en unavngiven palæstinensisk mand.\n- Hamas ønsker at dræbe vores børn sammen med besættelsesmagten. Vores børn betyder alt for os i modsætning til Hamas’ ledere i udlandet, lyder det fra en anden ved navn Hatem Sukar.\n- Ingen uddannelse, ingen mad, ingen tøj. Alt det er Hamas' skyld. Det er det eneste, vi vil have, siger Muayed Zahir til nyhedsbureauet AP.\nEn 'desperat' situation\nProtesterne begyndte i Beit Lahia, efter at israelsk militær havde udført angreb og udstedt en evakueringsordre i store dele af området, som konsekvens af at Islamisk Jihad havde skudt raketter ind i Israel.\nDerfor er situationen \"desperat,\" fortæller Sune Haugbølle, der er professor og forsker i Mellemøsten på Roskilde Universitet.\n- Der er ikke mad, der er ikke vand, der er ikke elektricitet, der er ikke afhentning af skrald. Så det er en kaotisk situation efterhånden, siger han.\nDet bekræfter Ahmad al-Basyouni, som nyhedsbureauet AFP har mødt i Beit Lahia.\n- Vi vil have et liv og ikke forflyttes hele tiden. Vi er blevet forflyttet 100 gange oppe nordpå. Vi har ingen penge til mad eller noget. Vi er blevet spærret inde. Alt er dyrt. Det er dyrt at leve. Der er ingen vand, ingen elektricitet, fortæller han.\nHamas har stadig opbakning\nIfølge det amerikanske magasin\nForeign Affairs\ner opbakningen til Hamas det seneste år faldet, så det kun er omkring hver femte i Gaza, der nu støtter bevægelsen.\nDet er dog stadig risikabelt at stille sig frem og kritisere dem, fortæller DR's korrespondent i Mellemøsten, Nanna Muus Steffensen.\n- Almindelige mennesker i Gaza, som modsiger og kritiserer Hamas, risikerer som minimum udskamning som \"forrædere\", forhør og chikane, fortæller hun.\nIfølge flere medier, herunder\nNew York Times\n, har det højtstående Hamas-medlem, Basem Naim, kommenteret protesterne på sociale medier.\n- Alle mennesker har ret til at skrige i smerte og hæve deres stemmer, skriver han, men han advarer imod, at frikende \"den kriminelle aggressor\" med henvisning til Israel.\nIfølge forsker Sune Haugbølle skal man dog passe på med at tro, at protesterne er udtryk for utilfredshed med Hamas blandt hele Gazas cirka to millioner indbyggere.\n- Beit Lahias borgmester gik bagefter ud og sagde, at det ikke var repræsentativt for befolkningen generelt, siger han og forklarer, at den lokale ledelse fortsat støtter den militære modstand mod Israel.\n- Så det er ikke fordi, Hamas nødvendigvis mister al opbakning eller mister kontrol, men det er selvfølgelig opsigtsvækkende, og hvis det begynder at gribe om sig, så kan det blive en udfordring for Hamas, fortæller han.\nHør Sune Haugbølle fortælle mere i dagens udgave af\nP1 Morgen\n."
    },
    {
        "title": "Billeder af historisk fly stod til at blive slettet i USA på grund af ét ord",
        "text": "Billeder af historisk fly stod til at blive slettet i USA på grund af ét ord\nDet sker i forlængelse af den amerikanske præsidents kamp mod venstreorienteret ideologi.\nLæs op\nEt historisk fly har skabt røre i Donald Trumps kamp mod woke.\nFor et billede af flyet 'Enola Gay', der den 6. august 1945 smed atombomben 'Little Boy' over den japanske by Hiroshima, stod til at blive slettet fra det amerikanske militærs historiske arkiver.\nNyhedsbureauet Associated Press (AP) fik i begyndelsen af marts adgang til en\ndatabase\nmed mere end 26.000 billeder, der var markeret med henblik på at blive slettet fra alle amerikanske militære databaser.\nMediet offentliggjorde databasen, hvor billeder, der har ord som \"gay\", \"kvinder\" og \"køn\" stående i sine filer, er markeret.\nDet hænger sammen med den amerikanske præsidents ønske om at tilbagerulle diversitetsprogrammer, der støtter diversitet, lighed og inklusion - de såkaldte DEI-programmer.\nI januar måned udstedte Trump et dekret, der skulle lukke alle DEI-programmer på tværs af den amerikanske stat.\nDet er ikke det eneste initiativ, der er i gang. Donald Trump underskrev i slutningen af sidste uge også et\ndekret\n, der skal bane vejen for at nedlægge det amerikanske undervisningsministerium, som han mener er ineffektivt og gennemsyret af venstreorienteret ideologi.\nTrumps indsats mod DEI-programmerne havde ifølge\nAP\nden konsekvens, at blandt andet en side på flyvevåbnets hjemmeside, der hed \"Kvinders historiemåned: Kvindelig besætning støtter krigsmænd\" blev fjernet og kun ét billede, der tidligere havde ligget på siden, var tilgængelig efterfølgende.\nMen det havde altså også den konsekvens, at billeder af flyet 'Enola Gay' stod til at blive fjernet.\nOpkaldt efter sin mor\nDet var den amerikanske pilot Paul Tibbets, der i 1945 brugte flyet til at smide en atombombe over Hiroshima, og han fik efterfølgende lov til at navngive det.\nHan valgte at opkalde det efter sin mor: Enola Gay Tibbets.\nPaul Tibbets barnebarn Kia Tibbets fortæller til det amerikanske lokalmedie\nNBC4 Columbus\n, at hun var chokeret over at høre, at billedet stod til at blive fjernet.\n- Det er en del af vores historie, så det kan ikke blive slettet, sagde hun blandt andet til mediet.\nIfølge Mette Nøhr Claushøj, der er USA-specialist ved Børsen, virker tilgangen lidt som et forsøg på det, man gjorde i det gamle Sovjetunionen.\n- Når der er noget i ens fortid, man ikke så godt kan lide at blive mindet om, eller som man ikke har lyst til, at borgerne tænker på, (...) så klipper man det jo bare ud af billedet, siger hun i radioprogrammet '\nDivisionen\n'.\nIfølge hende har Donald Trump et særligt forhold til, hvordan livet så ud i 1950'erne og 1960'erne, og det hænger sammen med den måde, han tænker om woke og diversitetsprogrammer på.\n- Han tænker på det som, at det var dengang, hvor alt var godt, og hvor der selvfølgelig ikke var nogen problemer med, at man skulle sørge for, at kvinder eller sorte eller andre begyndte at tilkæmpe sig nogle rettigheder, siger Mette Nøhr Claushøj.\nHun peger på, at modbevægelsen mod woke kan hænge sammen med, at udviklingen er gået meget hurtigt. Det var først i 2015, at det blev lovligt i USA's 50 stater at indgå i homoseksuelle ægteskaber, og kort efter det, kom der et fokus på transkønnedes rettigheder, siger Mette Nøhr Claushøj.\n- Det betyder ikke, at man ikke skal være åben overfor det eller parat til at ændre holdning og blive klogere, men der har været en voldsom udskamning på venstrefløjen af folk.\n- Det er der jo sagtens nogen både på venstrefløjen, i midten, men især også nogle af Trumps vælgere, som virkelig har reageret hårdt på, siger hun.\nGay havde anden betydning\nDet er næsten lidt heldigt, at historien om Enola Gay-flyet kom frem, mener Mette Nøhr Claushøj. For det betyder, at der kommer opmærksomhed på sagen, siger hun.\nDer er også flere eksempler på billeder, der var blevet markeret med henblik på at blive slettet. Blandt andet et billede af forsvarets biologer, fordi det indeholdt data om en fisk, hvor dens køn var beskrevet.\n- Sådan er det jo når man kommer med en motorsav og bare kører igennem det hele uden at kigge på detaljerne, siger hun.\nOg hvis man bare ser på ordet \"gay\", så havde det faktisk en helt anden betydning for 100 år siden, påpeger Mette Nøhr Claushøj.\n- Man skal huske, at udtrykket gay betød glad. På et tidspunkt begyndte homoseksuelle at tage det til sig som et udtryk, man brugte om dem. Men for 100 år siden tænkte man altså ikke på homoseksuelle, siger hun.\nSean Parnell, der er talsmand for det amerikanske forsvarsministerium Pentagon, har i en\nvideo på X\nudtalt, at billeder, der fejlagtigt er blevet fjernet, vil blive lagt op igen. Han nævner dog ikke nogen specifikke sager.\n- Noget vigtigt indhold blev ved en fejl fjernet fra nettet for at blive gennemgået, sagde han blandt andet.\nIfølge\nAP\ner en stor del af billeder og indlæg, hvor ordene \"gay\", \"bias\" eller \"kvinde\" indgår, blevet fjernet. Ifølge mediet er også mindst to billeder af Enola Gay-flyet blevet fjernet.\nDonald Trump sidder nu også i spidsen for John F. Kennedy Center for the Performing Arts, der er et amerikansk kulturcenter i Washington D.C. Det fortæller Mette Nøhr Claushøj i 'Divisionen':"
    },
    {
        "title": "Canadas premierminister:\nTiden med tætte bånd til USA er forbi",
        "text": "Canadas premierminister:\nTiden med tætte bånd til USA er forbi\nDet tætte forhold mellem Canada og USA er fortid, siger den canadiske premierminister, efter Donald Trump har indført toldsatser mod nabolandet.\nLæs op\nTiden med tætte relationer mellem USA og Canada er forbi.\nSå dyster lyder konklusionen fra Canadas premierminister, Mark Carney, efter den amerikanske præsident, Donald Trump, over flere omgange har indført told, der blandt andet rammer nabolandet.\n- Det gamle forhold, vi havde til USA med dybe økonomiske, sikkerhedsmæssige og militære bånd, er forbi, siger premierministeren på et pressemøde torsdag ifølge nyhedsbureauet AFP.\nMark Carney fastslår, at Canada vil bekæmpe de amerikanske toldsatser med egne gengældelsesaktioner i retning mod USA.\nFredag vil Canadas premierminister holde flere afgørende møder for at drøfte mulige tiltag som modsvar til Trump.\nEn mulighed er at indføre afgifter på en række råvarer som eksempelvis olie, siger Carney.\n- Intet er udelukket for at forsvare vores arbejdstagere og vores land, siger premierministeren.\nCanada ser handelskrig som alvorlig trussel\nIfølge Mark Carney ventes et telefonopkald med den amerikanske præsident at finde sted i løbet af de kommende dage.\nCarney tog tidligere på måneden over efter Justin Trudeau, der har været premierminister de seneste ti år.\nDen 28. april skal der afholdes valg i Canada, og toldkrigen med USA fylder en hel del i valgkampen.\nPremierministeren har tidligere sagt, at handelskrigen med USA er en af de \"væsentligste trusler i vores liv\", skriver BBC.\n- Han (Donald Trump, red.) ønsker at knække os, så Amerika kan eje os. Vi vil ikke lade det ske, har Carney udtalt.\nJustin Trudeau har ligeledes sagt, at Trumps formål med toldkrigen er at køre Canada økonomisk i sænk.\nVed udskrivelsen af valget sagde Mark Carney, at han ønsker et \"stærkt, positivt mandat\" fra canadierne."
    },
    {
        "title": "Australiens premierminister udskriver valg med fokus på økonomi",
        "text": "Australiens premierminister udskriver valg med fokus på økonomi\nDen 3. maj skal australierne til stemmeurnerne, og de helt store temaer i valgkampen bliver inflation og boligmangel.\nLæs op\nMed ordene \"Din stemme har aldrig været vigtigere\" har den australske premierminister, Anthony Albanese, udskrevet parlamentsvalg i det store land down under.\nDet skete sent torsdag aften dansk tid.\nSelvom Australien er langt væk fra krige og utryghed i Europa, udskriver premierministeren alligevel valget på baggrund af den alvorlige verdenssituation.\n- I de seneste år har verden kastet mange udfordringer mod Australien. I usikre tider kan vi ikke vælge de udfordringer, vi møder, men vi kan bestemme, hvordan vi reagerer, sagde Albanese på sit pressemøde.\nAustralien er traditionelt en tæt allieret med USA, men samtidig er landets største handelspartner Kina. Den forestående toldkrig mellem USA og resten af verden er derfor ikke godt nyt for australierne.\nDyrt at være australier\nI forvejen er leveomkostningerne steget i hele Australien, siden Albanese fra Arbejderpartiet kom til magten, og der har været hele 12 renteforhøjelser siden sidste valg i 2022. Dog sænkede Australiens centralbank i februar den toneangivende rente, hvilket antyder, at det værste inflationspres er aftaget.\nØkonomien er det absolutte hovedtema i den kommende valgkamp.\nAlbanese lovede i 2023 at afhjælpe boligmanglen ved at bygge 1,2 millioner nye boliger over fem år, men løftet har fået en langsom start.\nOppositionsleder Peter Dutton har derimod lovet at reducere konkurrencen om boliger ved at mindske immigrationen. Han vil også tillade australiere at bruge opsparinger fra deres obligatoriske arbejdsmarkedspension som udbetaling til køb af nye boliger.\nMeningsmålinger tyder på, at det bliver et tæt løb mellem Anthony Albaneses centrum-venstre parti og den konservative koalition med Peter Dutton i spidsen.\nEt stort antal uafhængige kandidater og mindre partier stiller også op, og de kan blive afgørende, hvis hverken Arbejderpartiet eller koalitionen mellem Det Liberale Parti og Det Nationale Parti opnår flertal.\nDet Australske Arbejderparti kom til magten i 2022 efter ni år med den konservative koalition ved roret."
    },
    {
        "title": "Bivirkninger fra kræftbehandling rydder kong Charles' program",
        "text": "Bivirkninger fra kræftbehandling rydder kong Charles' program\nKong Charles måtte torsdag på hospitalet og aflyser nu planer og forpligtelser på grund af bivirkninger fra sin kræftbehandling.\nLæs op\nDen britiske kong Charles har været nødt til at aflyse sine planer torsdag og fredag, efter han har oplevet \"bivirkninger\" fra den behandling, han modtager for sin kræftsygdom.\nDet oplyser Buckingham Palace i en udtalelse torsdag aften.\n- Efter planlagt og løbende medicinsk behandling for kræft her til morgen oplevede kongen midlertidige bivirkninger, der krævede en kort periode med observation på hospitalet, oplyser kongehuset ifølge nyhedsbureauet AFP.\n- Hans Majestæts forpligtelser for eftermiddagen blev derfor udskudt.\nHans program for fredag er ligeledes blevet aflyst, hvilket sker på anbefaling fra kongens læger, fremgår det.\nDen 78-årige konge er efter torsdagens ophold på hospitalet vendt tilbage til sit hjem i Clarence House. Det er en af de kongelige boliger i den britiske hovedstad, London.\nKræft opdaget i forbindelse med forstørret prostata\nBuckingham Palace meddelte i februar sidste år, at kongen havde fået diagnosticeret kræft. Det har dog aldrig oplyst, hvilken form for kræft han har.\nSygdommen blev opdaget i forbindelse med behandling af forstørret prostata. Men der er ikke tale om prostatakræft, har kongehuset oplyst.\nBehandlingen af sygdommen vil dog fortsætte i 2025, oplyste Buckingham Palace i december sidste år.\nIfølge det britiske medie BBC vil kong Charles fredag fortsat arbejde på \"statspapirer\" og foretage telefonopkald fra sit kontor i Clarence House.\nEn talsperson siger til BBC, at Charles torsdag havde planlagt møder med tre ambassadører, og at han fredag skulle være rejst til Birmingham, hvor han var inviteret til fire forskellige begivenheder.\nHvilken slags bivirkninger, kong Charles har oplevet, fremgår ikke.\nKong Charles blev kronet i maj 2023 ved en stor ceremoni i Westminster Abbey i London. Otte måneder forinden døde hans mor, dronning Elizabeth. Hun var Storbritanniens regent i 70 år."
    },
    {
        "title": "Sikkerhedsrådgiver og energiminister gør Vance-parret selskab i Grønland",
        "text": "Sikkerhedsrådgiver og energiminister gør Vance-parret selskab i Grønland\nUSA sender ifølge DR's oplysninger sikkerhedsrådgiver Mike Waltz og energiminister Chris Wright med vicepræsidentparret til Grønland.\nLæs op\nDet lader nu til, at den amerikanske administration er gået tilbage til en del af sin oprindelige plan i forhold til det forestående besøg i Grønland i morgen, fredag.\nIfølge DR's oplysninger rejser den nationale sikkerhedsrådgiver, Mike Waltz, og energiminister Chris Wright med til Grønland sammen med vicepræsident J.D. Vance og andendamen, Usha Vance.\nDerudover ser det ud til, at delegationen får yderligere selskab af senator Mike Lee, rapporterer CNN.\nDelegationen skal besøge den amerikanske militærbase Pituffik Space Base, der tidligere hed Thulebasen. Her vil de blive briefet om arktiske sikkerhedsspørgsmål og møde de udstationerede amerikanske soldater.\nDet er fortsat uklart, hvornår delegationen præcist ankommer til basen, og hvor længe opholdet vil vare.\nEn højtstående embedsmand i Det Hvide Hus oplyser til CNN, at den amerikanske delegation rejser til Grønland tidligt fredag morgen amerikansk tid og vender tilbage til USA samme aften. Dette er ikke bekræftet fra officielt hold.\nFra hundeslædeløb til besøg på base\nDen seneste ændring i det amerikanske besøg offentliggøres, blot 48 timer efter at den fungerende grønlandske regering, Naalakkersuisut, sent tirsdag aften meddelte, at Vance-parrets besøg nu udelukkende ville finde sted på Pituffik Space Base.\nSamtidig var sikkerhedsrådgiver Mike Waltz og energiminister Chris Wright ikke længere nævnt som deltagere. Det blev dog aldrig eksplicit bekræftet fra amerikansk side, at de to ikke længere skulle med.\nOprindeligt var det planen, at Usha Vance, Mike Waltz og Chris Wright skulle besøge både hovedstaden Nuuk og Sisimiut, hvor de skulle overvære et hundeslædeløb.\nDet amerikanske besøg har i mellemtiden vakt betydelig politisk harme både i Grønland og i Danmark.\nStatsminister Mette Frederiksen (S) har beskyldt USA for at udøve \"et uacceptabelt pres\" på de to lande, mens Grønlands fungerende regeringsleder, Múte B. Egede, har kaldt besøget \"en klar provokation\" og opfordret det internationale samfund til at reagere."
    }
]